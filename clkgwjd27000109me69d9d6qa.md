---
title: "Öğrenme Yol Haritası (Bilhassa Junior ve Yazılımcılar İçin)"
datePublished: Mon Jul 24 2023 13:26:42 GMT+0000 (Coordinated Universal Time)
cuid: clkgwjd27000109me69d9d6qa
slug: ogrenme-yol-haritasi-bilhassa-junior-ve-yazilimcilar-icin

---

(Yazı halen geliştiriliyor, şundan da bahset derseniz [https://twitter.com/eserozvataf](https://twitter.com/eserozvataf/status/1683468971280850946) üzerinden bana ulaşabilirsiniz)

Superpeer ve benzeri kanallardan benimle iletişime geçen birçok insanla benzer temalarda konuşmam üzerine bu yazıyı yazma kararı aldım.

Normal şartlarda yüksek lisansını Eğitim Fakültesi'nde tamamlamış, yine lisansüstü eğitimimde eğitim ve psikoloji ile ilgili birçok akademik bilgiye sahip olmuş biri olarak, birçok insanın "ne bilmediğini bilmediği"ni düşündüğüm alanlar "öğrenim" ve "gelişim" konuları. Bu gelişim ister kariyer, ister kişisel ister başka temada olsun fark etmiyor. Öğrenim psikolojik ve kişiye özgü bir kavram. Tek bir doğru olmadığı gibi sürece deterministik bakmak birçok zararı beraberinde getiriyor. Bu nedenle beni genellikle "başarmak için şöyle yapın" derken pek duymazsınız, daha empirist/deneyci yaklaşımlarım vardır.

Peki ben tavsiye vermekten kaçıyorsam ne için bu yazıyı yazıyorum? Harika bir kaos teorisi tutkunu olduğum için elbette! Bu yazı sayesinde hem kaoscu ve bilinmezci yaklaşımlarımla hava atacağım hem de gözlemlediğim kadarıyla öğrenme yoluna girmiş insanların kendini yetersiz hissettiklerinde bir motivasyon bulmaları için kendi çapımda bir katkı sunmaya çalışacağım. Elbette ne kadar başarılı olurum bilinmez, bir iddiam bulunmuyor.

Burada yapmaya çalışacağım şey şu olacak: birçok insanın kendine koyduğunu gözlemlediğim (naçizane), sık rastlanan mental engelleri kaldırmak. Bunun için istemeden de olsa tavsiye verir tonda konuşacağım ama bunları benim kendi kendi kendime problem çözme yöntemlerim gibi ele alırsanız sevinirim.

Başlayalım:

* İnsanların genellemelerine ve tespitlerine olumsuz yönde maruz kalıyorsanız (örnek: 6 ayda react öğrenebilirsin denilmiştir ama öğrenememişsinizdir); bu tespitlerin bir ortalama, varsayımlar ve korelasyon ile oluştuğunu; bu genelleme sahiplerinin sandığınız kadar ince eleyip sık dokumadan bu tespitleri 5-10 dakikalık düşünsel süreçlerle ortaya koyduğunu bilmekte yarar var. Genelleme/iddia sahibinin ne anlatmaya çalıştığına odaklanalım, bizim için geçerli bir durumsa buradan nasıl bir çıkarım/fikir elde edebileceğimize odaklanmalı.
    
* Kendinizi X yıldır sektörde bulunan birisiyle kıyaslayıp, "bunları ben kesinlikle öğrenemem" diye vazgeçmek ve diğer insanların sanki her şeyi bir süreç içinde öğrenmek yerine bir gece aniden onlara vahiy geldiğini düşünmek. Bu insani olarak mümkün değil, sizler onyıllarca gördüğünüz matematiği, ana dilinizi belirli bir sürede geometri'yi, dil bilgisini kavrayacak kadar öğrenebiliyorsunuz. Yazılım da öyle, bir süreçle öğrenim gerçekleşiyor.